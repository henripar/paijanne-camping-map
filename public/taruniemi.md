# Taruniemi

Tehin pursiseuran luonnonkaunis tukikohta on Taruniemi, joka sijaitsee Paatsalon kaakkoispuolella olevassa Hietasaaressa (N 61 23′ 32.64″, I 25 32′ 22.98″). Saari on osittain Päijänteen kansallispuistoa.

Hietasaarta kiertää polku, jota pitkin on mukava tutustua kansallispuiston maisemiin. Jääkauden muovaamat muodot erottuvat maastosta selvästi, saaren kaakkoisreunassa on todennäköisesti jääkimpaleen sulamisesta syntynyt suppalampi. Saaren pohjoisosa on soisempi, mutta kulkukelpoinen. Saaren luoteiskulmassa sijaitsee luonnonkaunis hiekkaranta ja niemi.

Taruniemessä on kaksi laituria. Toinen on pääsaaren kaakkoiskulmassa ja toinen eteläpuolisen naapurisaaren itäreunalla, joten idästä ja kaakosta puhaltavat kovat yötuulet kannattaa huomioida yörauhan vuoksi. Vastaavasti läntiset tuulet aina koilliseen asti eivät kiusaa yöpyjiä.

Huomaa, että kaakkoiskulmassa saarta olevan laiturin läheisyydessä on muutama vedenalainen kivi. Niiden suuntaa antavat paikat kannattaa tarkastaa [oheisesta kartasta](https://teps.fi/wp-content/uploads/2022/06/Taruniemen-kivet.png) ja lähestyä laituria varoen. Seura ei ota vastuuta lähestymisen, kiinnittymisen tai irtautumisen aikana veneelle sattuneista vahingoista.

Tukikohdassa on kaksi laituria peräpoijuineen, sauna ja saunatupa, uusi tuulilta täysin suojaava grillikota terasseineen, vanhempi grillikatos sekä puucee näköalalla. Ruoanlaittoa varten on grillikodan lisäksi uusi kaasugrilli, ja astiat voi pestä vajan takaa löytyvällä pesualtaalla. Saunavuoroista tuvan seinältä löytyy lista, johon oman vuoron voi kirjata. Tutustu [Taruniemen ohjeisiin ja sääntöihin](https://teps.fi/taruniemi/tervetuloa-taruniemeen/).

Kuten Päijänteellä on tapana, voivat muiden seurojen jäsenet vierailla toisten seurojen majoilla katsastetuilla veneillä. Jäsenyyden osoittaakseen vierailevalla veneellä tulee olla jonkin seuran lippu saapuessaan.
